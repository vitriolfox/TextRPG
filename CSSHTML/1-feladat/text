A szájhagyomány a legerősebb hívószó

Véget ért a nyári mozis szezon, úgyhogy a tavalyi évhez hasonlóan megnéztük, melyik filmre ült be a legtöbb magyar. 2016-hoz képest a legnagyobb változás a magyar film feltámadása: a tavasszal bemutatott Kincsem (439 ezer néző!) mellett a nyári Pappa pia is komoly közönségsiker, amellett, hogy a Testről és a lélekről, valamint az 1945 is szép számokat tudott hozni. 

Gru 3: 567 ezer néző

Régóta tudjuk, hogy a magyarok odavannak a Minyonokért és gazdájukért, a mára már jó útra tért szupergonoszért, Gruért is. 138 859 nézővel indított július elején, ami minden idők 9. legerősebb kezdése a magyar mozikban, és később sem veszített sokat a népszerűségéből. Jelenleg 567 ezer nézőnél tart, vagyis nem lesz akkora siker, mint a Minyonok 2015-ben, ami 737 ezer nézőt szerzett, de így is nagyon szép teljesítmény, ami az év legjobbja is lehetne, ha nem folytatódna idén a Star Wars a 8. epizóddal. Ebben a helyzetben talán mellékes is, hogy maga a film hogyan sikerült, mindenesetre kritikánkban elnézőek voltunk a nyilvánvaló bugyutaságaival szemben.

A Karib-tenger kalózai: Salazár bosszúja: 333 ezer néző

A magyarok szemében nem csökkent túl sokat Johnny Depp ázsiója. A Karib-tenger kalózai sorozat legújabb része az Egyesült Államokban szinte megbukott, a világ többi részén viszont legalább annyira ki voltak rá éhezve a nézők, mint a magyarok. 618 millió dollár jött össze a világ összes tájáról, amihez 1,8 millió dollárral járultak hozzá a hazai nézők, ami 333 ezres nézőszámot jelent. Az amerikai kudarc ellenére az is valószínűsíthető, hogy újabb epizóddal folytatódik a sorozat. Valószínűleg hiábavaló a remény, hogy abba majd szorul majd valami eredetiség, mert a Salazár bosszúja túl sok meglepetést nem tartogatott.

A galaxis őrzői vol. 2: 295 ezer néző
galaxis őrzői 2.

Az Egyesült Államokban a képregényfilmek terén mindent vitt a Wonder Woman, amire a magyarok sokkal kevésbé kattantak rá. Sokkal népszerűbb volt a Marvel idei nagy dobása, A galaxis őrzői folytatása. Star Lord és a többiek kalandjára már az első hétvégén 104 ezer ember volt kíváncsi, míg Wonder Womannek összesen 147 ezer nézőt sikerült megnyernie magának. James Gunn filmje a Marvel-filmek hazai versenyében is elég jól áll, 295 ezren látták, amivel sikerült megelőznie a tavaly bemutatott Amerika Kapitány: Polgárháborút, és a negyedik legsikeresebb a házi versenyben. Magáról a filmről megoszlottak a vélemények, amit egy spoileres podcastben is kitárgyaltunk, ahol inkább a pozitívumok kerültek túlsúlyba, kritikánkban viszont a problémákat foglaltuk össze.

